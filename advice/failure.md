السلام عليكم ورحمة الله وبركاته

"حياتي وحشة وكل الظروف ضدي"

https://www.facebook.com/groups/2072363846213064/posts/2328943200555126/

في البداية عارف إن كلامي ممكن يكون قاسي شوية وكنت عايز أكتبه من زمان:
فترة الدراسة (الجامعة) هي أكتر فترة في السنة جزء كبير من وقتنا بيضيع فيها غصب عننا (وبقول بيضيع لإن معظم إهتماماتنا بتختلف عن توجه الدراسة الأكاديمي) وغالبا بنتحجج بالدراسة لما منعرفش نعمل حاجات تانية جنبها والحقيقة إن الإجازة بتيجي وبتبقى في ايدنا وبنضيعها برضو وندور على حجة، وبنفضل نتحجج لحد ما نموت وفي ناس تانية حوالينا بتشتغل على نفسها في الدراسة وفي الإجازة وبتعمل إنجازات مذهلة رغم إن ظروفهم ممكن تكون أسوأ مننا واحنا قاعدين مكاننا.
أكبر جريمة الواحد ممكن يرتكبها في حق نفسه إنه يعيش دور الضحية بسبب إنه مش حازم مع نفسه ومش عارف يدير وقته وحياته مش منظمة أو كسول مش عايز يتعب أو معندهوش هدف، واللي بيعيش دور الضحية أنا بكون مشفق عليه جدا لإن الشخص دا بيدمر نفسه بالبطيء وهو مش حاسس، والشخص اللي بيعيش الدور دا معدي جدا وبينشر جو كسل وإحباط حواليه دايما.

    متعلقش شماعات فشلك في إدارة نفسك ووقتك على الظروف وعلى الأشخاص اللي حواليك.
    الأعذار مش هتجيب نتيجة ومش هتحققلك أهدافك ومحدش هيجي ياخد بايدك ويمشي معاك لآخر الطريق.
    متستناش الظروف تتحسن عشان هي مش هتتحسن قريب أو مش هتتحسن خالص.
    هتفضل مستني اللحظة المثالية؟ خليك واثق إن ملهاش وجود.
    محدش هينفعك! صاحبك اللي بيقولك أنت كدا كويس ويرضيك دا بيضرك مش بينفعك بس هو غالبا زهق من كثرة شكواك.
    لو تعرف حد حقق حاجة في حياته لازم تعرف إن ظروفه مش أحسن من ظروفك ولا هو أذكى منك بس هو اشتغل على نفسه أكتر منك وكان عنده هدف فعلا بيسعى ليه.


أنت محتاج ايه عشان تحقق هدفك؟ جاوب على السؤال دا واكتب كل اللي نفسك فيه.
كتبت نقاط كتير صح؟ يلا خد القلم ورتبهم حسب الأهمية، خليك صادق مع نفسك واشطب اللي مش مهم وتقدر تستغنى عنه، وشوف ازاي هتوفر المهم لإنه مش هيجيلك على طبق من ذهب، وعافر عشان توصل لهدفك.

- عايز تتعلم؟ لازم تذاكر وتتعب، محدش قال إن المذاكرة سهلة.
- عندك هدف؟ اسعى عشان توصل متفضلش قاعد مكانك.
- عندك مشكلة؟ اتحرك وشوف لها حل.

ــــــــــــــــــــــــــــــــــــــــــــــــــــــــــــــــــ

كل الكلام اللي فوق دا إنشاء وتنمية بشرية من وجهة نظر ناس كتير تعالى نشوف الكلام المهم:

    أنت عارف دور الضحية دا ايه؟ دا سخط وعدم رضا عن أقدار الله وكفر بنعم ربنا.
    أنت ليه مش حاسس بنعم ربنا في حياتك؟ نعم ربنا في حياتك لا تعد ولا تحصى أولها الإسلام وبعدها تقدر تعدد لحد ما تموت ومش هتحصي نعم ربنا.
    عدم شكر النعمة هو الغالب في الناس وربنا خالقنا عالم بحالنا وذكره في القرآن: ”إِنَّ اللَّهَ لَذُو فَضْلٍ عَلَى النَّاسِ وَلَٰكِنَّ أَكْثَرَ النَّاسِ لَا يَشْكُرُونَ“ ، ”اعْمَلُوا آلَ دَاوُودَ شُكْرًا ۚ وَقَلِيلٌ مِّنْ عِبَادِيَ الشَّكُورُ“ ولذلك ربنا ذكر حالنا وأمرنا بذكر النعم وشكرها في القرآن: ”يَا أَيُّهَا النَّاسُ اذْكُرُوا نِعْمَتَ اللَّهِ عَلَيْكُمْ ۚ“، واوعى تفكر إن عقلك ولا ذكاءك ولا قدراتك هي اللي هتوصلك أي مكان لازم تبقى متيقن إن أي إنجاز في حياتك هو توفيق ونعمة من ربنا عليك.
    تفتكر ممكن تنجح في حياتك وأنت مش حاسس بنعم ربنا ومش بتشكرها؟ ربنا قال ”فَاذْكُرُوا آلَاءَ اللَّهِ لَعَلَّكُمْ تُفْلِحُونَ“ ربنا رتب الفلاح على شكر النعم.
    ازاي هتحس بنعمة ربنا وأنت دايما مستني اللحظة المثالية وبتبص لناس أعلى منك وبتتسخط؟ قَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ : "إِذَا أَحَبَّ أَحَدُكُمْ أَنْ يَعْلَمَ قَدْرَ نِعْمَةِ اللَّهِ عَلَيْهِ فَلْيَنْظُرْ إِلَى مَنْ هُوَ تَحْتَهُ ، وَلا يَنْظُرْ إِلَى مَنْ هُوَ فَوْقَهُ".
    عارف النعم اللي أنت عايش فيها دلوقتي ومش حاسس بيها ممكن تنزع منك وحياتك تبقى أسوأ بكتير؟ ربنا قال ”وَإِذْ تَأَذَّنَ رَبُّكُمْ لَئِن شَكَرْتُمْ لَأَزِيدَنَّكُمْ ۖ وَلَئِن كَفَرْتُمْ إِنَّ عَذَابِي لَشَدِيدٌ“.
    كل نعمة ومحنة في حياتك إختبار من ربنا ليك! يا ترى هتنجح في الإختبار دا وتشكر وتصبر ولا لأ؟ ”وَنَبْلُوكُم بِالشَّرِّ وَالْخَيْرِ فِتْنَةً ۖ وَإِلَيْنَا تُرْجَعُونَ“.


ــــــــــــــــــــــــــــــــــــــــــــــــــــــــــــــــــ
ركز معايا كويس في حديث الرسول صلى الله عليه وسلم (نِعْمَتانِ مَغْبُونٌ فِيهِما كَثِيرٌ مِنَ النَّاسِ: الصِّحَّةُ والفَراغُ).

نعمة الصحة؟ نعمة الفراغ؟ هي دي نعم؟! اه بص حواليك وركز هتلاقي ناس كتير محرومة من النعم دي وبتتمناها وأنت عندك النعمتين العظيمتين دول ومش حاسس بيهم ومش بتشكر ربنا عليهم!

عارف يعني ايه مغبون؟ يعني عندك وقت وصحة ومش بتستفيد منهم في الدين والدنيا، وبتعصي ربنا بيهم أو بتضيعهم في المباحات بدون أي فائدة دينية أو دنيوية.

هنشكر النعمة ازاي؟ قال ابن القيم - رحمه الله - : "الشكر يكون : بالقلب : خضوعاً واستكانةً ، وباللسان : ثناءً واعترافاً ، وبالجوارح : طاعةً وانقياداً."
- زي ما أنت بتشتكي كدا للناس كلها خلي لسانك ينطلق بالثناء على الله واعترف بنعم الله التي لا تعد ولا تحصى في حياتك.

ربنا سبحانه وتعالى قال في القرآن موجها كلامه للنبي صلى الله عليه وسلم: ”فَإِذَا فَرَغْتَ فَانصَبْ“ واختلف العلماء في تفسير الآية وأولى الأقوال في تفسير الطبري هو: "قول من قال: إن الله تعالى ذكره، أمر نبيه أن يجعل فراغه من كلّ ما كان به مشتغلا من أمر دنياه وآخرته، مما أدّى له الشغل به، وأمره بالشغل به إلى النصب في عبادته، والاشتغال فيما قرّبه إليه، ومسألته حاجاته، ولم يخصص بذلك حالا من أحوال فراغه دون حال، فسواء كلّ أحوال فراغه، من صلاة كان فراغه، أو جهاد، أو أمر دنيا كان به مشتغلا لعموم الشرط في ذلك، من غير خصوص حال فراغ، دون حال أخرى."
مفيش حاجة اسمها قاعد فاضي في حياة المسلم! خلصت اللي وراك قوم اعبد ربنا وقرب منه واطلب منه كل اللي نفسك فيه!
ــــــــــــــــــــــــــــــــــــــــــــــــــــــــــــــــــ

عايزين نعمل بوصية رسول الله صلى الله عليه وسلم:
عَنْ مُعَاذِ بْنِ جَبَلٍ أَنَّ رَسُولَ اللَّهِ صَلَّى اللَّهُ عَلَيْهِ وَسَلَّمَ أَخَذَ بِيَدِهِ وَقَالَ : (يَا مُعَاذُ ، وَاللَّهِ إِنِّي لَأُحِبُّكَ ، وَاللَّهِ إِنِّي لَأُحِبُّكَ ، فَقَالَ : أُوصِيكَ يَا مُعَاذُ لَا تَدَعَنَّ فِي دُبُرِ كُلِّ صَلَاةٍ تَقُولُ : اللَّهُمَّ أَعِنِّي عَلَى ذِكْرِكَ ، وَشُكْرِكَ ، وَحُسْنِ عِبَادَتِكَ).

ــــــــــــــــــــــــــــــــــــــــــــــــــــــــــــــــــ
دايما افتكر وصية الرسول صلى الله عليه وسلم وقس عليها كل في حاجة في حياتك:
(الْمُؤْمِنُ القَوِيُّ، خَيْرٌ وَأَحَبُّ إلى اللهِ مِنَ المُؤْمِنِ الضَّعِيفِ، وفي كُلٍّ خَيْرٌ احْرِصْ علَى ما يَنْفَعُكَ، وَاسْتَعِنْ باللَّهِ وَلَا تَعْجَزْ، وإنْ أَصَابَكَ شيءٌ، فلا تَقُلْ لو أَنِّي فَعَلْتُ كانَ كَذَا وَكَذَا، وَلَكِنْ قُلْ قَدَرُ اللهِ وَما شَاءَ فَعَلَ، فإنَّ لو تَفْتَحُ عَمَلَ الشَّيْطَانِ).

أنس بن مالك رضي الله عنه قال إن الرسول صلى الله عليه وسلم كان بيستعيذ من العجز والكسل.
وخليك فاكر كلام الإمام بن القيم: "وقد أجمع عقلاء كل أمة على أن النعيم لا يدرك بالنعيم، وأن من آثر الراحة فاتته الراحة، وأنه بحسب ركوب الأهوال واحتمال المشاق تكون الفرحة واللذة".

ــــــــــــــــــــــــــــــــــــــــــــــــــــــــــــــــــ
نصيحة محب خد خطوة واتحرك من مكانك واستشعر نعم ربنا عليك وخد عهد على نفسك إنك تتغير ودايما فكر نفسك بنعم ربنا عليك ❤ 
