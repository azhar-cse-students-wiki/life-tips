السلام عليكم ورحمة الله وبركاته

https://www.facebook.com/groups/2072363846213064/posts/2921894041260036/

أنا كتبت الكلام دا لنفسي ولكل واحد بيتدرب لمسابقات البرمجة في جامعة الأزهر دلوقتي وللأجيال القادمة ولو أنت لسه جديد ممكن متحسش بالكلام كله دلوقتي بس بنصحك تحتفظ بالبوست دا وترجعله كل فترة عشان هتستوعب سبب كتابة البوست دا مع مرور الوقت لإنك غالبا هتقع في نفس أخطاء غيرك وأتمنى تلحق نفسك بدري وتعرف الصح وتنفذه وأنا عارف إن الكلام هيكون طويل وقاسي شوية بس لازم يتقال وفرصة إن حد بينقلك خبرته كاملة مش بتتكرر كتير، فاستغل الفرصة!

1- اوعى تنسى في لحظة إنك مش بتعمل حاجة زيادة عن اللي المفروض تعمله، لو عايز تحقق حاجة في مسابقة ممكن تقعد تدرب سنة واتنين وتلاتة وأربعة (حسب إجتهادك وتركيزك) عشان تحس في النهاية بثمرة تعبك لإن الطريق شاق، بس في النهاية أنت مش بتعمل حاجة زيادة عن المطلوب منك! اوعى تفكر في وقت ما إنك أحسن من غيرك، أنت بتعمل حاجة أساسية المفروض أي حد يعملها، لو وصلك إحساس إنك أحسن من غيرك وأحسن من فلان اللي بيتعلم تكنولوجي وهو ضعيف في الأساسيات هتدرب يوم وتنام 10 وفلان اللي بيتعلم تكنولوجي دا أحسن منك ألف مرة عشان هو شخص ملتزم ومقدر قيمة وقته كويس وبيسعى لهدف بكل طاقته وهيحقق إنجازات كتير اوي قبلك لسبب واحد بس إنه شخص حاسس إن دا واجب عليه ولازم يعمل كدا وإنه متأخر في المجال وبيسعى بكل طاقته إنه يواكب التطور ومستويات المبرمجين ومتطلبات سوق العمل.
في مسابقات البرمجة برضو لازم تعمل كدا، أنت متأخر جدا، متأخر عن ناس بتدرب بقالها سنة واتنين وتلاتة و10 سنين (اه في ناس بيتدربوا من عمر 11 سنة)، لازم تحدد هدفك وأنت هتنافس مين ومتقولش هنافس tourist وخليك واقعي، أنت عايز تنافس masters؟ عايز تنافس على الوطن العربي؟ عايز تنافس على مستوى الجمهورية؟ هدفك تتأهل للـ ICPC بس بدون ما تنافس هناك؟ اه حدد هدفك ومش عيب إن هدفك مش هيبقى عالي اوي لكن العيب إن ميكنش عندك هدف أصلا وماشي بعشوائية وأيام وشهور من عمرك بتجري على حاجة بدون هدف.
لازم تحس بالمسؤولية إنك لازم تحقق الهدف دا في وقت معين، وتلحق الناس اللي بتدرب من قبلك (ودا مش مستحيل وبيحصل كل سنة والحالات لا يمكن حصرها)، لازم تحرص إنك تواكب المستوى الموجود في بلدك بسرعة عشان تقدر تطلع لمستوى إنك تنافس بره، الموضوع مسؤولية كبيرة ودا عمرك اللي أنت بتلعب بيه، واليوم اللي هيروح مش هيرجع تاني، المسابقات مش تسلية وتضييع وقت وتشغيل دماغ ولمة صحاب، لازم يكون عندك هدف.

2- مسابقات البرمجة هي وسيلة لاكتساب الأساسيات وتوسيع شبكة العلاقات وممكن تفتح لواحد فرص كتيرة، ولكن مازال ينقصك حاجات كتير لسوق العمل، فلو مخدتهاش بجدية وفي نفس الوقت معملتش حاجة غيرها هتبقى خسرت كل حاجة وهتندم ندم كبير وكل دا هيتحسب من عمرك ومتزعلش لو لقيت نفسك محققتش حاجة بعد سنين اسمك بتدرب ولكن أنت فعلا بتضيع وقتك على حس المسابقات، ولو خدتها لوحدها بجدية جنب الكلية ممكن تشتغل في شركة عالمية بدون أي تكنولوجي برضو ودا مش موضوع إستثنائي لإن دا طلب الشركات فعلا بس أنت لازم تتعب.

3- متاخدش راحتك في التدريب، اتدرب 10 ساعات في اليوم، متقدرش؟ اتدرب 9 ساعات، متقدرش؟ اتدرب 8 ساعات، بحذرك لإن الوقت هيسرقك وهتكتشف إنك قعدت سنين بتدرب بتراخي وكان ممكن تحقق اللي حققته في 4 سنين في سنة واحدة ولا اتنين بس وتستغل السنتين الباقيين في حاجات تانية تفرق في مستواك كخريج!

4- لا مفيش سر للتطور في مسابقات البرمجة غير الإجتهاد! مفيش حل سحري، مفيش مصدر سحري هتتعلم منه كل حاجة، مفيش topic هتتعلمه هيخليك تحل كل حاجة، مفيش مسائل معينة أو مسابقات معينة هتخليك تطلع Expert في شهر، متضيعش وقتك في البحث عن الحلول السحرية وقراءة المقالات والتعليقات عشان مفيش حل سحري، واشتغل بكل طاقتك.

5- أكبر حماقة ممكن ترتكبها في حق نفسك بعد عدم الجدية والتراخي هي إنك تشتت نفسك! ركز الله يكرمك عشان هقولك من دلوقتي واحرق عليك الطريق كله، أنت هتقابل حاجتين:
1- محتوى تدريب في كل جامعة جوا مصر وبره مصر، في الوطن العربي وبره الوطن العربي، هتقابل تدريبات للجامعات الـ Top في مسابقات البرمجة، هتلاقي كورسات عملها ناس Top في المسابقات، هتلاقي كمية مواقع عليها شرح لمسابقات البرمجة، كمية قنوات على اليوتيوب بتشرح لمسابقات البرمجة أو Algos & DS بشكل عام، هتلاقي كورسات Algos & DS على منصات الكورسات المختلفة لجامعات محترمة، هتلاقي Blogs مختلفة على مواضيع مختلفة، هتلاقي إجتهادات فردية في كل مكان لخطة تدريب مناسبة، هتلاقي a2oj ladders هتلاقي شيت د مصطفى سعد -ربنا يباركله في عمره وعلمه- هتلاقي سلسلة مسابقات مش عارف ايه على موقع كذا ومسابقات ايه على موقع كذا، هتسمع عن المركز الفلاني بيدي تدريبات واللي بيشرحوا فيه ناس جامدين جدا ولا مين عامل تدريب اونلاين مستواه عالي.
2- ناس بتقولك اعمل كذا، روح بس حل من شيت كذا، روح ذاكر كذا، شوف تدريب جامعة كذا، ادخل مسابقات كذا، واللي هيقولك السر بتاع التطور بسرعة في حل كذا ولا في تعلم topic كذا.
رجاء انسى كل الحاجات دي، مش عشان ملهاش قيمة طبعا دي كلها مصادر عظيمة بس أنت هتتعامل معاها غلط وتضيع عمرك ومش هتفوق إلا متأخر، بطل تدور على خطط تدريب مختلفة، بطل تقارن خطط التدريب ببعضها عشان تعرف انهي الأحسن، بطل تبدل خطة التدريب اللي أنت ماشي عليها، اوعى تنبهر بحاجة، بطل ترمي ودانك لكل واحد عشان هو بينصحك بخلفية معينة ومفيش حد زي التاني ومفيش حل سحري.

6- لما تكون تايه أو عندك مشكلة متفضلش تلف حوالين نفسك سنة، خد موقف على طول! ابحث على الإنترنت، متتكسفش تسأل حد ثقة وطول ما أنت بتتكسف أضمنلك إنك مش هتبقى رقم 1 في حاجة في حياتك.

7- أنت مسؤول عن نفسك، محدش مسؤول عنك، حتى لو في mentor بيتابعك وينصحك فالشخص دا مش هيتحاسب عن عمرك اللي بيضيع بالتراخي والتشتت، مش هيتحاسب عن مشاكلك اللي أنت نايم عليها، أنت اللي هتحصد نتائج حسن وسوء عملك.

8- "مش حاسس إن مستوايا بيتطور" بطل تقول الجملة دي لنفسك كل يوم الصبح وبالليل ومع كل مسألة تقف معاك، أنت فاهم التطور غلط خالص!
في ثلاث أنواع من التطور:
1- التطور المعرفي: ودا بيحصل لما تتعلم algorithm أو ds أو technique أو topic جديد بشكل عام ويبقى عندك القدرة على حل نوع جديد من المسائل مكنتش بتقدر تحله أصلا بسبب قصورك المعرفي.
2- التطور العقلي: وهو إنك تقدر تحل مسائل متقدمة أو مركبة على topics أنت عارفها.
3- التطور المهاري: وهو إن أداءك في المسابقات يكون أحسن وأسرع، وتعرف تكتب أكواد معقدة بدون مشاكل من أول مرة، بتعرف تتخيل الكود وتكتبه بسرعة، بتعرف تطلع المشاكل في الكود بتاعك بسرعة (debugging + testing).
النوع الأول: دا ممكن يحصل في غضون ساعتين، تفتح فيديو تتفرج على algorithm معقد وصعب وتفهمه وتروح تكتب كود وتحل Standard problem عليه بكل سهولة، ودا تطور مطلوب وأساسي ومينفعش تتأخر فيه ولكن لازم يكون متوازن مع المهارات التانية وإلا أنت هتكون بتظلم نفسك وبتضحك عليها بنفس نظام تعليم المدارس والجامعات المقتصر على الحشو المعرفي.
النوع الثاني: دا بيحتاج معاناة مع مسائل صعبة فوق مستواك مباشرة، ولما بقول مسائل مقصدش مسألة ولا اتنين، لا أنت محتاج تحل مسائل كتيرة صعبة وتتعرض لأكبر كم من الأفكار مش عشان تحفظها بس عشان هتتعلم منها طرق مختلفة للتفكير وهتطور من طريقة تفكيرك وتعاملك مع المسائل، وعشان تحل قدر كبير من المسائل الصعبة بحيث تفرق في تفكيرك دا بيرجع لإجتهادك ممكن توصل لشهور وممكن توصل لسنين.
النوع الثالث: التطور دا مش هيحصل بدون التطور المعرفي والعقلي، بس بالإضافة ليهم بيحتاج إنك تدخل مسابقات كتيرة جدا وتكتسب مهارات إضافية داخل المسابقات زي إنك تشتغل تحت ضغط الوقت والمنافسة وتتحكم في التوتر وتعرف ترتب أولوياتك في المسابقة وتحسن مهارة قراءة المسائل والتركيز على المهم وغيرها من المهارات التحليلة والنفسية، ومهارات في كتابة الكود، والمهارات دي صعب إكتسابها في يوم وليلة والأشخاص بيتفاوتوا في سرعة إكتاسبها، والموضوع بيرجع لإجتهادك ممكن توصل لشهور وممكن توصل لسنين.
الإهتمام بكل المراحل مهم جدا وبتوازن، وأي تقصير في واحدة منهم بيدمر مجهودك لإنك بتتعب غلط وهقولك 3 أمثلة على التقصير في كل نوع:
- التقصير في النوع الأول هيخليك واقف في مكانك، بتدخل المسابقة تحل مسائل في نفس المستوى كل مرة، ومش هتعرف تحل أصعب من كدا.
- التقصير في النوع الثاني هيطلع منك شخص موسوعة عارف topics الدنيا كلها لكن مبتعرفش تحل غير نفس المسائل كل مرة في المسابقات وباقي المسائل تقدر تحدد الـ topic بتاعها بس لإنك مبتقدرش تحل مسائل صعبة ومش متقن لأي حاجة أنت عارفها.
- التقصير في النوع الثالث هو أسرع وسيلة لتدمير نفسيتك وثقتك بنفسك، شخص بيقدر يحل أصعب مسألة بره المسابقات ولكن لما يدخل المسابقات مبيقدرش يحل أسهل مسألة بسبب التوتر وعوامل نفسية مختلفة.
فياريت بدل ما تقول "مش حاسس إن مستوايا بيتطور" اسأل نفسك "هل أنا بتدرب بحق؟" ولما تضمن إنك بتدرب بحق استنى التطور دا يظهر في مستواك كل 6 شهور ولا كل 10 شهور، ولا بعد سنة كاملة من التدريب حسب إجتهادك من وجهة نظر التدريب بحق مش من وجهة نظرك.

9- إياك والمقارنة! دي أول خطوة للفشل، مفيش شخص زي التاني في قدراته العقلية والنفسية وخلفيته العلمية، كل شخص بيتطور وبيتعلم بسرعة مختلفة، حتى لو الشخص دا رفيق عمرك وعارفه ودارسه، ركز على نفسك بس!
اسأل نفسك ايه فائدة المقارنة؟ مصدر إحباط وممكن توصلك للحسد كمان، ومتضحكش على نفسك وتقول بدرسهم عشان أتعلم منهم، عايز تتعلم من حد روح اتكلم معاه متبصش عليه من بعيد محدش يعرف التاني بيبذل مجهود اد ايه وعانى اد ايه بلاش تفترض نظريات وتضحك على نفسك أو تحبطها، كل ناجح وراه قصة معاناة ممكن يرفض يحكيها لأي حد.

10- أنت ذكي على عيني ورأسي بس ذكاءك ملوش أي لازمة بدون مجهود، مسابقات البرمجة مش IQ Test، أنت محتاج الـ 3 أنواع اللي اتكلمنا عنهم فوق والذكاء عامل مساعد ممكن يخليك تتطور بشكل أسرع من غيرك لو اتدربت.

11- المقولة دي ممكن تكون صح بنسبة كبيرة "Quality over quantity" وتطبيقها في الواقع إنك بدل ما تحل 1000 مسألة شبه عشوائي عشان تتطور، ممكن تحل 300 مسألة بس تم إختيارهم بعناية من وجهة نظر شخص ذو خبرة أكثر بحيث توفر وقت ومجهود، بس هقولك للمرة التانية مفيش حل سحري، مش هتلاقي حد يوفرلك الـ quality problems دي بشكل كافي، فياريت تركز وتجتهد وتجيب آخرك في المتاح قدامك ومتدورش كتير عشان أنت في سباق مع الوقت والتشتت آخرته الندم.

12- هتسمع واحد بيقولك اقرأ الحل بعد التفكير لمدة يوم أو اتنين، وحد بيقولك بعد 5 ساعات، أنا مش هقولك رقم، بس هقولك إن قراءة الحل دا حاجة مفيدة جدا ومضرة جدا حسب أنت بتتعامل معاها ازاي، لو أنت معندكش أي أفكار وجبت آخرك في التفكير، عندك 3 خيارات:
الخيار الأول: إما تقعد جنب المسألة باقي عمرك ومتحلش حاجة تاني وتحس بالإحباط لحد ما تعرف تحلها ودا خيار هيضيعلك عمرك وهيأخرك عن كل اللي حواليك.
الخيار الثاني: تطلب hint من حد، أو تقرأ الحل، وبعدين تحلها بنفسك عشان تتأكد من فهمك وتكتب الكود بايدك عشان تاخد بالك من كل التفاصيل، ومميزات الخيار دا إنك هتتعرض لأفكار كتير جدا وهتحل قدر كبير من المسائل ودا هيفرق في سرعة تطورك، بس بشرط إن الخيار دا يكون بعد تعب حقيقي في المسألة وإلا هتكون بتضحك على نفسك.
الخيار الثالث: تتجاهل المسألة دي وتركنها للمستقبل، والخيار دا عيوبه إنك هتتعرض لكم أقل من المسائل والأفكار وهتفضل تتجاهل الصعب عليك ومش هتعرف ايه اللي ناقصك وايه مشاكلك.


الخيار الأول والخيار الثالث هيخلوك تتطور بشكل بطيء جدا مقارنة بالخيار الثاني.

13- قراءة حلول باقي المتسابقين اللي مستواهم عالي هتفرق جدا في مستواك، هتتعلم طرق جديدة في كتابة الكود واختصارات كتيرة وهتعرف طريقة تفكيرهم من خلال حلولهم، وقراءة الحلول مش حاجة بتيجي من نظرة، أنت غالبا هتحتاج ورقة وقلم وتبدأ تـ trace الكود وتفهم الـ logic بتاعه.

14- لما تدخل مسابقة وتحل A مثلا بس، يبقى بعد المسابقة لازم تحل B وتحاول تحل C دي مسلمات لازم تبقى عندك، لازم كل مرة تعرف ايه اللي ناقصك وتتعلمه واقرأ الـ editorial بعد المسابقة، الـ upsolving بيمثل حل المسائل اللي في المستوى الأعلى منك مباشرة ودا هيساعدك في تطوير مستواك بشكل سريع.


15- متفوتش مسابقات عشان كل مسابقة هي فرصة لإكتساب وتقوية مهارات مختلفة.

16- اوعى تقيس تطورك الكلي بالـ Rating بعد كل مسابقة، أنت دلوقتي فاهم التطور بيتقاس ازاي، يبقى متستناش قفزة سحرية في خلال شهر.

17- العوامل النفسية بتلعب دور كبير جدا في أداءك في المسابقات، هنصحك تشوف فيديو د مصطفى سعد بخصوص الموضوع دا كل فترة واسمه: Psychological Concerns in Competitive Programming

18- لو أنت بتدرب عشان تدخل مسابقة فرق زي IEEEXtreme أو ICPC متلزمش نفسك بفريق قبل المسابقة بفترة طويلة، متتفقش مع صحابك إنكم هتدخلوا سوا، استنى الـ Team formation contest ودي مسابقة إسترشادية بيتم تكوين فرق قوية على أساسها عشان الهدف إننا ننافس مش نقضي وقت حلو مع صحابنا بس، وهيكون في فترة بعد المسابقة دي تتعرف على فريقك وتعرفوا تتفاهموا مع بعض، طيب ليه؟ صاحبك اللي هتتفق معاه ممكن كمان شهر الإحباط أو الكسل ياخده وتتصدم في الآخر إنك أنت بس اللي كنت بتتدرب وتدبس ومتعرفش تطلع من الفريق دا، وممكن هو بيتدرب بس أنت تعبت أكتر ولو دخلت مع حد تاني قريب من مستواك أداءكم هيبقى أحسن وتفاهمكم هيبقى أحسن ومجهودك مش هيضيع، وفي النهاية مفيش مجال للمجاملات دا مستقبلنا وعمرنا.

19- اوعى تستسلم بسرعة، الطريق طويل بس يستحق التعب، واستفيد من خبرة غيرك، ورجاء خليك منصف مع نفسك ومتضيعش عمرك في مكان أنت اكتشفت بالتجربة إنه مش مناسب ليك، ودا شيء يرفع من قدرك لإنك بتحرص على إستغلال عمرك وشبابك اللي هتتحاسب عليه في المكان المناسب.

20- عوّد نفسك تلخص كل حاجة تتعلمها لإن المشوار طويل، وهتحتاج تراجع كل فترة على الحاجات دي وأنت متقنها أصلا فلازم يبقى عندك مصادر خاصة بيك بأسلوبك بتسهل عليك المراجعة، وفي المسابقات هتطبع المصادر دي وتاخدها معاك كمرجع.

21- المسابقات مش زي إمتحانات الجامعة، مش ممكن تذاكر قبل المسابقة بشهر وتحقق مركز عالي، نتيجة المسابقة هي جهود وتعب سنين، ونصيحتي ليك قبل المسابقات الكبيرة بيوم افصل تماما، متراجعش أي حاجة أنت مش رايح إمتحان في الكلية، أنت محتاج دماغك تكون صافية وفي تركيزها التام.

22- متفكرش إن علمك هيزيد ومستواك هيتطور وهتلاقي بركة في الفهم والحفظ بكتم العلم، وعدم مساعدة غيرك، وخليك متأكد إن آفة العلم الكتمان.

لو طلبت منك مساعدة أو معلومة في يوم وتجاهلتني فأنا حتما هلاقي المساعدة أو المعلومة دي من حد تاني، والمعلومة هتتعرف بيك أو من غيرك ولكن نظرتي ليك هتتغير.

وأخيرا حابب أختم بحاجة: ممكن أنت لم يقدر لك إنك تبدأ تدريب وأنت صغير في إعدادي أو متعلمتش أساسيات كتيرة كويس، ممكن أنت حاليا pupil أو newbie أو specialist ولكن دلوقتي القرار في ايدك، ممكن تتعب وكمان سنة تبقى Expert أو CM وممكن تفضل باصص تحت رجليك وتقارن نفسك باللي حواليك وتشتت نفسك بين خطط تدريب مختلفة ومش بتفكر غير في اللحظة ومستني التطور يحصل في يوم وليلة وكمان سنة هتكون في نفس المكان أو أسوأ.

عايزك تفكر إن التدريب دا رحلة طويلة مش محتاج تفكر خلالها غير إنك تدرب، لما توصل للنهاية هتعرف إنك وصلت، متسألش نفسك أنا هنا ليه أو لسه موصلتش ليه كل شوية، اصحى من النوم اتدرب وعافر وعاني وادخل مسابقات على طول واتعلم واركن نفسيتك على جنب وأوعدك بعد سنة هتبقى شخص مختلف.


دي خلاصة اللي عرفت أحصره من خبرتي وأخطائي ولو تذكرت حاجة هضيفها بإذن الله، هذا وما كان من توفيق فمن الله وما كان من سهو أو خطأ أو نسيان فمني ومن الشيطان، وأسأل الله أن ينفعني وإياكم بما كتبت واللهم قد بلغت اللهم فاشهد.

وفقكم الله وطاب سعيكم ❤ 
